 วันนี้ 21 ตุลาคม 2557 ที่สถานีพัฒนาที่ดินเพชรบูรณ์ อ.เมือง จ.เพชรบูรณ์ นายคณีธิป บุณยเกตุ รองผู้ว่าราชการจังหวัด รักษาราชการแทนผู้ว่าราชการจังหวัดเพชรบูรณ์ พร้อมด้วยหัวหน้าส่วนข้าราชการ เจ้าหน้าที่ ทหาร ตำรวจ ร่วมกิจกรรม บำรุงรักษาต้นไม้ เนื่องในวันรักต้นไม้ประจำปีของชาติ ประจำปี 2557
ด้วยคณะรัฐมนตรีจึงได้มีมติเมื่อวันที่ 26 มิถุนายน 2533 กำหนดให้วันพระราชสมภพของพระองค์ คือ วันที่ 21 ตุลาคม ของทุกปี เป็นวันบำรุงรักษาต้นไม้ และต่อมาได้มีมติ เมื่อวันที่ 15 ตุลาคม 2533 ให้ใช้ชื่อว่า "วันรักต้นไม้ประจำปีของชาติ” เพื่อให้ประชาชนชาวไทยได้มีโอกาสร่วมแรงกายแรงใจ แสดงถึงความสามัคคี เพื่อน้อมเกล้าฯ ถวายเป็นราชสักการะแด่สมเด็จพระศรีนครินทราบรมราชชนี ด้วยการร่วมกันบำรุงรักษาต้นไม้ที่ปลูกไว้ตามสถานที่ต่าง ๆ เพื่อสร้างกุศลจากการทำบุญด้วยต้นกล้าและคืนผืนป่าให้แผ่นดิน เห็นถึงความสำคัญของการอนุรักษ์ และฟื้นฟูทรัพยากรธรรมชาติและสิ่งแวดล้อม รณรงค์ให้มีการบำรุงรักษาต้นไม้ เพื่อก่อให้เกิดความรักและความหวงแหนต้นไม้และสิ่งแวดล้อมอย่างยั่งยืน เป็นแนวทางหนึ่งที่จะสร้างความสมานฉันท์ระหว่างภาครัฐภาคเอกชน และประชาชนทุกหมู่เหล่า ซึ่งต้นไม้ที่รับการบำรุงรักษาในวันนี้ ได้แก่ ต้นมเหสักข์ และสักสยามมินทร์ ซึ่งปลูกบริเวณภายในที่สถานีพัฒนาที่ดินเพชรบูรณ์ ตามโครงการเฉลิมพระเกียรติพระบาทสมเด็จพระเจ้าอยู่หัว เมื่อวันที่ 28 สิงหาคม 2557 จำนวน 1,111 ต้น.